Title: Waarom CO2 een zorg zou moeten zijn (ook voor sceptici)
Authors: Levien van Zon
Tags: duurzaamheid, klimaat, CO2
Slug: co2
Summary: Hier komt de samenvatting.

<!---Why CO~2~ Should Worry You (Yes, Sceptics Too!)--->

Eigenlijk was ik van plan om mijn eerste artikel te schrijven over een ander onderwerp, de ecologische voetafdruk. Maar World Climate Action Day op 21 september was een reden om toch iets te schrijven over CO~2~. Ik moet bekennen, eigenlijk vind ik dat klimaatverandering de laatste jaren iets te veel aandacht heeft gekregen. Het lijkt soms alsof duurzaamheid gelijk staat aan het terugdringen van CO~2~, en dat is niet goed. Een monomane focus op broeikasgassen gaat ten koste van andere belangrijke onderwerpen, zoals landgebruik, biodiversiteit en ethische kwesties. Bovendien zijn de meeste mensen inmiddels "klimaatmoe", onder meer door de vrij effectieve tegencampagne van sceptici en "klimaatontkenners". Tot een derde van de Nederlanders vindt niet dat klimaatverandering een ernstig probleem is, en dit aandeel lijkt vrij stabiel[^peilingen]. Toch zijn er, zelfs voor klimaatsceptici, wél goede redenen om haast te maken met het terugdringen van de uitstoot van CO~2~.

Hoe zat het ook alweer met koolstofdioxide? In lucht zit relatief maar een héél klein beetje CO~2~, minder dan een duizendste deel. Van nature[^ppmco2] is dit zo'n 0.03% (volumeprocent), of ±300 ppm (*parts per million*). De rest van de lucht bestaat vooral uit stikstofgas (78%), zuurstofgas (21%) en het edelgas argon (0.9%). In onze atmosfeer zit dus eigenlijk bijzonder weinig koolstofdioxide, maar dit kleine beetje is wél erg belangrijk. Voor planten en algen is dit snufje CO~2~ namelijk de bron van (vrijwel) alle koolstof, de voornaamste bouwsteen van organische moleculen. En samen met waterdamp en enkele andere gassen is CO~2~ verantwoordelijk voor wat we het *broeikaseffect*[^broeikas] noemen. En dit is een goede zaak. Zonder dit effect zou het vrij frisjes zijn op aarde, gemiddeld zo'n -18°C. Dat is het gelukkig niet, de gemiddelde temperatuur is 14°C. Het natuurlijke broeikaseffect draagt dus 33°C bij aan ons klimaat, en dat is belangrijk om de planeet leefbaar te houden. 
Er is echter een probleem: de grootte van het broeikaseffect is afhankelijk van hoeveel "broeikasgassen" er in de atmosfeer zitten, en deze hoeveelheden zijn niet constant. Vóór de Industriële Revolutie zat er zo'n 280 ppm CO~2~ in de lucht. Sindsdien neemt de hoeveelheid CO~2~ echter snel toe. Inmiddels is het meer dan 400 ppm, en er komt jaarlijks 2 ppm bij. CO~2~ draagt grofweg 6°C bij aan het (natuurlijke) broeikaseffect, maar deze invloed wordt dus steeds groter...

Nu is het uiteraard niet zo dat de atmosfeer simpelweg een reservoir is dat zich langzaam vult met gassen. Levende wezens en andere natuurlijke processen wisselen constant stoffen uit met de atmosfeer. Planten en algen hebben koolstof nodig om te groeien, en zoals gezegd halen ze die koolstof uit CO~2~. Het afbreken van CO~2~ kost echter energie, en planten halen die energie uit zonlicht. Dieren doen het omgekeerde: ze eten planten, en ze gebruiken een klein deel van de koolstof die hierin zit als bouwmateriaal. Wat gebeurt er met de rest van de koolstof? Dat reageert met zuurstof tot CO~2~, en hierbij komt energie vrij. Die energie wordt gebruikt om in leven te blijven. Deze reactie van koolstofverbindingen met zuurstof wordt ook wel *oxidatie* genoemd, of *verbranding*. Een mens verbrandt dagelijks aardig wat eten, en produceert gemiddeld rond een kilo CO~2~ per dag. De koolstof die je dagelijks uitademt is dus ongeveer het gewicht van een pak suiker!

Anders gezegd, alle mensen op aarde ademen dagelijks zo'n 7 miljard kilo CO~2~ uit. Dat lijkt een hoop, maar het is slechts grofweg 1% van de circa 575 miljard kg CO~2~ die alle levende wezens dagelijks in de atmosfeer brengen. En dat doen ze al miljoenen jaren. Toch loopt de concentratie CO~2~ hierdoor niet uit de hand, omdat planten, algen en oceanen dagelijks ook weer zo'n 589 miljard kg CO~2~ uit de atmosfeer halen. Uitstoot en opname van CO~2~ zijn van nature dus bijna in balans[^koolstofbalans]. Echter, recentelijk is er een aanzienlijke bron van CO~2~ bijgekomen. Vanaf ongeveer de 18^e^ eeuw zijn mensen begonnen allerlei begraven resten van planten en dieren uit de grond te halen. Deze resten bestaan uit geconcentreerde koolstofverbindingen, verzameld door planten en algen gedurende vele miljoenen jaren. Het verbranden hiervan levert wederom energie en CO~2~ op. Deze energie gebruiken we om onze moderne samenleving aan te drijven: Ruim 80% van de energie die we als mensheid gebruiken, betrekken we uit het verbranden van dergelijke *fossiele brandstoffen*. In Nederland is dat zelfs 92%.[^worldenergy]

Deze relatief recente bron van koolstof brengt dagelijks ongeveer 23 miljard kg extra CO~2~ in de atmosfeer, gemiddeld zo'n 3.3 kg per wereldburger. En hier staat geen extra opname tegenover. Sterker nog, de opnamecapaciteit voor CO~2~ is de laatste eeuwen afgenomen, onder meer doordat er op grote schaal bossen gekapt zijn. Het gevolg is dat de concentratie CO~2~ in de atmosfeer is toegenomen, met bijna 50% in de afgelopen twee eeuwen. En deze toename versnelt.
Tot zo ver weinig controverse, de recente toename van atmosferische CO~2~ is meetbaar en de oorzaken zijn vrij goed bekend. Wat echter nog niet zo duidelijk is, is wat deze extra CO~2~ voor effect heeft. Eén van de gevolgen is een versterkt broeikaseffect. De extra CO~2~ houdt immers extra warmte vast. Ook dit is op zich niet controversieel, alleen de vraag is *hoe groot* het effect precies gaat zijn. De gemiddelde temperatuur gaat meetbaar omhoog, en dit is voor een deel te wijten aan een versterkt broeikaseffect. Maar het klimaat is een complex systeem met veel feedbacks, dus wat gaat er op de langere termijn gebeuren? Er zijn een hoop voorspellingen gemaakt, maar feit is dat *eigenlijk niemand precies weet wat er gaat gebeuren*. We zijn in feite twee eeuwen geleden begonnen aan het grootste experiment uit de menselijke geschiedenis. Maar in tegenstelling tot bij de meeste experimenten is dit experiment vrijwel onbeheersbaar, de afloop is onbekend, en er is geen *panic-button* voor als het misgaat.[^experiment] En dat is zorgelijk.

Maar goed, het zou goed kunnen gaan. Misschien is het een storm in een glas water, en valt het allemaal mee. Persoonlijk denk ik dat dit een vrij groot risico is om te nemen. Maar zelfs als je helemaal niet zou geloven dat CO~2~ op termijn bijdraagt aan klimaatverandering, of als je gelooft dat dit geen probleem zal zijn, dan is er een tweede reden waarom de toename van CO~2~ je *toch* zorgen zou moeten baren. Een deel van de extra CO~2~ die momenteel in de atmosfeer terecht komt, lost op in oppervlaktewater. Voor het matigen van het broeikaseffect is dat op zich een goede zaak. Maar als kooldioxide oplost in water, dan wordt het een zuur. In het dagelijks leven kennen we dat als *koolzuur*. 
Kooldioxide zorgt bijvoorbeeld voor de "prik" in Spa Rood, en koolzuur zorgt ervoor dat het enigszins zuur smaakt, en een pH heeft tussen de 3 en 4. In oppervlaktewater zit gelukkig niet zo veel koolzuur als in Spa Rood. Verreweg het meeste oppervlaktewater is zeewater, en zeewater heeft een gemiddelde pH van iets boven de 8. Mensen die hebben opgelet bij scheikunde weten dat dit niet zuur is, maar basisch[^pH]. Voor zo ver we weten is de gemiddelde pH van zeewater de afgelopen 24 miljoen jaar vrij constant gebleven, tussen de 8.1 en 8.3.[^phco2] De afgelopen decennia is de gemiddelde pH van de oceaan echter hard gedaald, van ongeveer 8.2 naar iets onder de 8.1<!---http://www.scientificamerican.com/article/rising-acidity-in-the-ocean/--->. De oceanen worden dus snel minder basisch. Anders gezegd, ze worden zuurder. Voor de oceaan zelf is dit op zich geen probleem, maar voor het leven in de oceaan wel. Vooral veel kleinere waterdieren, van plankton tot koraal en schelpdieren, hebben een uitwendig skelet dat bestaat uit kalk. De pH heeft een grote invloed op hoe makkelijk of moeilijk het is om kalk uit het water te halen. Hoe zuurder het water, hoe makkelijker kalk oplost, en hoe moeilijker is is om een kalkskelet te maken en te onderhouden. Verzuring van de oceanen kan leiden (en leidt waarschijnlijk al) tot grootschalige sterfte van koralen, plankton en schelpdieren. En aangezien deze organismen aan de basis staan van de voedselketens in de oceaan, komt hiermee de stabiliteit van het hele oceaan-ecosysteem in gevaar.

Wederom, niemand weet wat er precies gaat gebeuren met de oceanen. Zelfs wetenschappers kunnen niet in de toekomst kijken. Het zou best kunnen dat het allemaal meevalt, en dat we ons afvragen waar alle ophef in vredesnaam om was. Over een jaar of vijftig weten we het waarschijnlijk. Het zou ook kunnen zijn dat het níet meevalt, en dat we ons afvragen waarom we niet eerder hebben gehandeld. Hoe dan ook, we nemen een vrij groot risico, zowel met de stabiliteit van ons klimaat als de stabiliteit van het oceaan-ecosysteem.

Naast risico-management zijn er meer redenen om iets te doen aan de menselijke uitstoot van CO~2~. De achterliggende oorzaak van deze uitstoot, het verbranden van fossiele koolstof voor energie, is al een probleem op zich. De grootste voorraden van fossiele brandstoffen zijn in handen van een relatief klein aantal, niet bijzonder betrouwbare regimes. De controle over en winning van deze voorraden hebben de afgelopen eeuw direct of indirect geleid tot een groot aantal militaire conflicten, en veel menselijk lijden. Als gevolg hiervan hebben landen als Rusland, de VS en oliestaten in het Midden Oosten wereldwijd meer invloed dan wellicht wenselijk is, en vloeit er veel geld naar corrupte regimes in Afrika.[^NLgas]

Afgezien van geopolitieke overwegingen is het ook qua economische stabiliteit en armoedebestrijding niet verstandig om de wereld-energievoorziening afhankelijk te maken van een klein aantal centrale energiebronnen. Als het aanbod (tijdelijk) in gevaar komt schiet de prijs als snel omhoog, en daarmee de prijs van vrijwel alle producten en diensten. Dit gebeurde bijvoorbeeld bij de [oliecrises van 1973 en 1979](http://nl.wikipedia.org/wiki/Oliecrisis_van_1979), en in mindere mate bij de [voedselcrisis van 2007-2008](http://nl.wikipedia.org/wiki/Voedselcrisis_2007-2008). 

Als laatste is er het ethische argument dat iedere generatie de wereld achter zou moeten laten zoals ze hem aangetroffen heeft, of liefst beter. Je kunt beargumenteren dat het stimuleren van technologische vooruitgang en economische groei in dit licht wenselijk is. Maar roulette spelen met het klimaatsysteem en de oceanen voldoet hier in ieder geval niet aan. Het opmaken van de fossiele koolstof-reserves ook niet. Fossiele koolstof is een waardevolle niet-hernieuwbare grondstof, en is eigenlijk te waardevol om simpelweg te verbranden. Het is wellicht geen goed idee om dit in een paar eeuwen allemaal om te zetten in warmte, om zo aan onze enorme energievraag te voldoen. Zeker niet zo lang we niet erg efficiënt omgaan met de energie die we hebben, maar hier zal ik in een later artikel meer over schrijven.

Al met al zijn er voldoende argumenten om de uitstoot van CO~2~ en andere broeikasgassen terug te dringen. Helaas is dat makkelijker gezegd dan gedaan. Als we alle directe en indirecte uitstoot door consumptie en diensten bij elkaar optellen, dan stoot de gemiddelde Nederlander per dag zo'n 38 tot 46 kg CO~2~-equivalent aan broeikasgassen uit. Dit is dus ruim veertig keer meer als dat we dagelijks zelf uitademen! Hiervan is ongeveer 88% CO~2~ (33-40 kg), de rest is voornamelijk methaan en N~2~O. En het lastige is, bij vrijwel alles dat we doen komt CO~2~ vrij. Overstappen op alternatieve energiebronnen zou de voornaamste oplossing zijn om deze uitstoot terug te dringen, maar dat is nog niet zo eenvoudig, omdat we momenteel *heel veel* energie gebruiken, gemiddeld ergens tussen de 100 kWh en 250 kWh per dag per Nederlander.

In het volgende artikel zal ik in meer detail kijken naar onze uitstoot van broeikasgassen. Waar komt het precies vandaan? Welke producten en activiteiten hebben de hoogste uitstoot? Wat zouden we kunnen doen om dit terug te dringen?


**Dankwoord:** *De opzet van dit artikel is grotendeels geïnspireerd door een lezing van Dr. Jan van Maarseveen, op het symposium Academici & Klimaatverandering op 16 september 2014 aan de UvA. Dit symposium was georganiseerd door het Academisch Milieu Platform Amsterdam.*



<!---Direct historical measures of ocean pH (on the scale of millions of years) do not exist.  However, scientists have used proxies (e.g., boron isotopes from ancient plankton shells) to formulate reasonable estimates of historic ocean pH. Pearson and Palmer (2000 Nature) use this technique, and show that global average surface ocean pH has varied over time (though not necessarily cyclically), but that it has been relatively stable over the past 24 million years, ranging from 8.3-8.1.  Most importantly, changes in average surface pH appear to be gradual, on the scale of tens of thousands to millions of years.  What concerns scientists most about the recent observed, and predicted, changes in ocean pH is that it is extremely - unprecedentedly - rapid.
http://switchboard.nrdc.org/blogs/lsuatoni/why_scientists_agree_ocean_aci.html--->



[^peilingen]:
Dit hangt er een beetje vanaf welke peiling je neemt.
Volgens het [onderzoek van Nielsen in 2011](http://www.nielsen.com/content/dam/corporate/us/en/reports-downloads/2011-Reports/nieslen-sustainability-report.pdf) was 19% van de Nederlanders onbezorgd over klimaatverandering, had 33% geen mening en was 48% bezorgd. Volgens een [recente peiling van weeronline.nl](http://nieuws.weeronline.nl/nederlander-mens-beinvloedt-op-klimaatverandering/) gelooft 31% van de respondenten niet dat de mens bijdraagt aan klimaatverandering. 
Een [onderzoek van de Europese Commissie in 2013](http://ec.europa.eu/clima/citizens/support/docs/report_2014_en.pdf) gaf aan dat 57% van de ondervraagde Nederlanders klimaatverandering in de top-3 van belangrijke problemen zou zetten.
Een [peiling van TNS Nipo in 2007](http://www.pbl.nl/sites/default/files/cms/publicaties/klimaatveranderingmensenwerk.pdf) geloofde 90% van de Nederlanders in het bestaan van klimaatverandering, en 80% in een grote menselijke bijdrage. Maar tevens was 27% van de ondervraagden niet echt geïnteresseerd in het onderwerp, was bijna de helft moe van het onderwerp, en wist meer dan de helft niet meer goed wat ze moesten geloven. Een [peiling van TNS Nipo vier jaar eerder, in 2003](http://www.trouw.nl/tr/nl/4324/Nieuws/archief/article/detail/1785143/2003/10/07/Meeste-Nederlanders-niet-bezorgd-om-klimaat.dhtml) gaf aan dat 27% niet geloofde dat de mens invloed had op het klimaat.
In een [internetopiniepeiling van 21minuten.nl in 2009](http://www.algemene-energieraad.nl/newsitem.asp?pageid=12445) kwam klimaat niet voor in de top-10 van grootste zorgen. Het onderwerp eindigde op de veertiende plaats.


[^ppmco2]:
Er is uiteraard niet zoiets als een "natuurlijke" concentratie van CO~2~. Over de afgelopen honderden miljoenen jaren is de concentratie van CO~2~ in de atmosfeer, voor zo ver we weten, vrij variabel geweest. Gedurende ijstijden was deze rond de 180 ppm, in de tropische perioden van het Mesozoïcum (Trias, Jura en Krijt) was het rond de 2000 ppm, en in het Cambrium was het mogelijk zelfs rond de 7000 ppm. Maar gedurende de laatste interglacialen (de periodes tussen ijstijden) was de concentratie redelijk consequent tussen de 260 en 300 ppm (hoewel sommige studies hogere concentraties schatten, boven de 300 ppm). Metingen uit ijskernen suggereren dat de concentratie de afgelopen millennia bijzonder stabiel is geweest, rond de 280 ppm. Metingen op basis van stomata (huidmondjes van planten) suggereren een iets grotere variatie de afgelopen eeuwen, tussen de 260 en 320 ppm, en concentraties tot 400 ppm gedurende eerdere interglacialen. Aangezien de het belangrijkste deel van de menselijke geschiedenis plaatsvond in het laatste paar millennia, neem ik 300 ppm even als de "natuurlijke" uitgangssituatie, met daaromheen een variatie van zo'n 20-40 ppm.


[^broeikas]:
Eigenlijk is dat een misleidende naam, want het mechanisme achter het broeikaseffect is anders dan bij een broeikas. Maar de uitwerking is hetzelfde: er wordt in beide gevallen warmte vastgehouden.
De aarde krijgt dagelijks een hoop energie van de zon, maar de helft hiervan wordt direct gereflecteerd, en de andere helft wordt vrij snel weer uitgestraald richting ruimte. Waterdamp, CO~2~ en enkele andere gassen absorberen echter een deel van deze uitgaande energie, en stralen het deels terug richting aarde. 


[^koolstofbalans]:
Dit is op langere tijdschalen zeker niet altijd het geval, gedurende het Holoceen (circa de laatste 4000 eeuwen) schommelde de concentratie CO~2~ in de atmosfeer tussen 180 en 300 ppm (mogelijk tot 400 ppm). Maar gedurende het laatste interglaciaal lijkt de concentratie CO~2~ in de atmosfeer vrij stabiel te zijn geweest, en waren uitstoot en opname dus min of meer in balans. Bovendien zijn natuurlijke variaties in de CO~2~-concentratie relatief langzaam, zeker vergeleken met de huidige toename in CO~2~-concentratie.


[^worldenergy]:
Volgens de [2013 Key World Energy Statistics](http://www.iea.org/publications/freepublications/publication/key-world-energy-statistics-2013.html) van de International Energy Agency (IEA), heeft de wereld in 2011 ongeveer 13113 Mtoe (*million tonnes oil equivalent*) aan primaire energiebronnen gebruikt. Dat is ongeveer 152504 TWh (*terawatt-uur*) aan energie (1 TWh is een miljard kWh, of 3600 terajoules, en 1 Mtoe is 11.63 TWh). Dit komt neer op 21786 kWh per wereldburger in 2011, gemiddeld 60 kWh per persoon per dag. Van deze energie is 31.5% afkomstig uit olie, 28.8% uit kolen en turf, en 21.3% uit aardgas. Opgeteld was in 2011 dus 81.6% van de energie (124443 TWh) afkomstig uit fossiele brandstoffen. De overige energie werd vooral betrokken uit biomassa en afval (10%), kernsplitsing (5.1%), waterkracht (2.3%) en "overige bronnen" (1%). In deze laatste categorie vallen alternatieve energiebronnen zoals zonne-energie, windenergie, geothermische energie, etc. Op dit moment speelt duurzame energie wereldwijd dus nauwelijks een rol van betekenis. De voornaamste hernieuwbare energiebronnen zijn hout en andere soorten biomassa, afval en waterkracht. 
Een deel van de fossiele brandstoffen wordt omgezet in elektriciteit, waarbij energie verloren gaat. In totaal was daardoor in 2011 ongeveer 8918 Mtoe (103716 TWh, ofwel 68% van de primaire energie) beschikbaar voor eindgebruikers in de vorm van olie (40.8%), elektriciteit (17.7%), gas (15.5%), biomassa en afval (12.5%), kolen en turf (10.1%) en overge bronnen (3.4%). Olie wordt voornamelijk (62.3%) gebruikt voor transport, en de laatste vier categorieën worden vooral gebruikt om warmte te produceren voor industrie en huishoudens.
In totaal leidde het verbranden van niet-hernieuwbare energiebronnen in 2011 tot 31342 Mt (megaton) CO~2~-uitstoot (ongeveer 92% van de totale CO~2~-uitstoot, en 64% van de totale menselijke uitstoot van broeikasgassen). Hiervan is 44% afkomstig van kolen en turf, 35.3% van olie, 20.2% van aardgas en 0.5% van afval en overige bronnen.
Ongeveer 40% van de energie (5239 Mtoe in 2012) wordt gebruikt door de 34 rijke OECD-landen (Organisation for Economic Co-operation and Development), die grofweg 18% van de wereldbevolking vertegenwoordigen (1.26 miljard mensen in 2013). Het gemiddelde energiegebruik per OECD-burger is dus meer dan twee keer het wereldgemiddelde, ongeveer 48356 kWh per persoon in 2012, of 132 kWh per persoon per dag.
Het bruto-energieverbruik in Nederland in 2012 was 951 TWh (volgens [Eurostat](http://epp.eurostat.ec.europa.eu/portal/page/portal/energy/data/main_tables)). Hiervan is ongeveer 92% afkomstig uit fossiele brandstoffen: 41.4% uit aardolieproducten, 40.4% uit aardgas, 10% uit kolen, 4.3% uit hernieuwbare bronnen, 1.2% uit nucleaire energie en 0.9% uit afval.


[^experiment]:
Een cynicus zou wellicht zeggen dat dit geldt voor de ontwikkeling van de mensheid in het algemeen. Dat maakt het niet echt minder zorgelijk. 


[^phco2]:
Op het eerste gezicht is dit eigenaardig, aangezien de CO~2~-concentratie in de atmosfeer over dezelfde periode vrij variabel was. Je zou wellicht verwachten dat de pH van de oceanen de atmosferische concentratie van CO~2~ zou volgen, maar dit lijkt niet het geval te zijn. Op zich zijn oceanen waarschijnlijk goed in staat om de concentratie CO~2~ en de pH van het water te bufferen, mits de verandering in concentratie niet te snel is. Momenteel lijkt de toename in CO~2~-concentratie echter veel sneller te zijn dan deze buffer-processen.


[^pH]:
Een pH van 7 is neutraal. Een pH beneden de 7 is zuur, en een pH erboven is basisch. Kleine variaties in pH kunnen grote gevolgen hebben voor de werking van biologische processen, zeker bij ééncelligen en kleine water-organismen.


[^NLgas]:
Op de korte termijn kan de winning van fossiele brandstoffen uiteraard ook positieve effecten hebben. Nederland heeft haar verzorgingsstaat min of meer gebouwd op de baten van de aardgasverkoop. Op de langere termijn is dit echter niet noodzakelijkerwijs gunstig. Het voorbeeld van Nederland staat niet voor niets bekend als [*the Dutch disease*](http://nl.wikipedia.org/wiki/Hollandse_ziekte_%28economie%29). En nu het Nederlands aardgas opraakt de aardgasbaten afnemen, heeft de overheid in toenemende maten een financiëringstekort, dat wordt opgevuld met bezuinigingen.



